# Базова робота з Git та створення власного репозиторію

**Git — це розподілена система контролю версій.** 

Система контролю версій дає змогу:

* Контролювати зміни, які внесені до програми
* Бачити історію всіх змін у програмі \(хто, коли і що змінював\), виконувати пошук у історії змін
* Значно зменшити ризик втратити змін через необережність чи помилку, а отже і зберегти виконану роботу
* Тримати кілька різних версій програми
* Ефективно працювати у команді з іншими розробниками над одним вихідним кодом програми

Звичайно, щоб отримати усі ці переваги, треба навчитися правильно використовувати Git. Тут ми наведемо лише кілька прикладів роботи, та покрокову інструкцію щоб розпочати роботу.

## Навіщо це потрібно?

**Робота з системою контролю версій - це будні будь-якого розробника.** Кожного дня розробники так чи інакше працюють з кодом під контролем версій, роблять зміни та об'єднують їх зі змінами інших розробників. Тому з самого початку ми будемо вчитися працювати з однією з найпоширеніших в світі систем - Git. **Ці знання абсолютно необхідні для виконання самостійних завдань нашого курсу, надійного збереження свого коду та загального розуміння того, як проходить повноцінний процес розробки.**

Для повноцінної роботи з Git та розуміння усіх деталей ми рекомендуємо прочитати Git Magic \(укр. переклад\) \(перші 3 розділи рекомендовані до ознайомлення\) [http://www-cs-students.stanford.edu/~blynn/gitmagic/intl/uk/](http://www-cs-students.stanford.edu/~blynn/gitmagic/intl/uk/). Далі ж ми покажемо лише необхідний мінімум, щоб розпочати самостійну роботу.

