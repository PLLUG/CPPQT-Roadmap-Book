# Довідка та ресурси

Найважливішою помічницею під час розробки з використанням Qt є інтегрована довідка. Документація Qt напрочуд зручна у використанні та вдало створена для швидкого пошуку серед багатого інструментарію Qt. Вона містить не тільки описи класів, які входять до складу модулів, але й короткі приклади використання методів та класів, повні тексти демонстраційних програм, які висвітлюють можливості Qt. Також тут можна знайти кілька покрокових інструкцій для початківців та статті присвячені опису і поясненню механізмів роботи та різних аспектів використання інструментарію.

Для перегляду інтегрованої довідки можна скористатися як середовищем Qt Creator, так і спеціальною окремою програмою, яка зветься Qt Assistant та є частиною інструментарію Qt.

Для того щоб викликати вбудовану довідку ви можете скористатися одним з наведених нижче способів:

* перейдіть у режим довідки середовища Qt Creator – _**Help**_ \(комбінація клавіш _**Ctrl+7**_\);
* встановіть курсор на назву класу чи методу та натисніть _**F1**_ – середовище виконає пошук та відкриє відповідний розділ довідки у боковій панелі.

У режимі довідки чи у випадку використання Qt Assistant зліва від вікна документації розташована панель, яка може перемикатися у кілька різних режимів: Закладки \(_Bookmarks_\), Зміст \(_Contents_\), Предметний покажчик \(_Index_\) та Пошук \(_Search_\). Режим панелі визначається випадаючим списком зверху. Особливо зручно користуватися режимом Предметний покажчик \(_Index_\) під час роботи: як тільки користувач вводить початок назви класу, методу чи статті у довідці виконується пошук і відображення співпадінь. Це особливо згодиться для швидкої навігації та пошуку у довідці.

Варто пам'ятати, що ця книга, як і будь-яка інша, не може бути вичерпною, тож подальша робота з нею буде вимагати паралельного дослідження документації. Ось кілька порад:

* не намагайтеся запам'ятати усі назви методів, класів, і т. п. Сконцентруйтеся на огляді можливостей, основних концепціях та практиці. Використовуйте довідку для швидкого пошуку та відновлення у пам'яті тих чи інших деталей використання інструментів Qt, мови С++;
* зверніть увагу на велику кількість прикладів. Розглядайте приклади паралельно з розглядом матеріалу у книзі.

