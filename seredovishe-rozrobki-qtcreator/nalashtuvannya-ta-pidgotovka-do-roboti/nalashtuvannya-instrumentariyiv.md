# Налаштування інструментаріїв

Спершу торкнемося налаштувань компіляції. Для керування налаштуваннями, які стосуються побудови проекту, QtCreator використовує поняття інструментарію. 

**Інструментарій \(**_**Kit**_**\) — це конфігурація, яку складають версія Qt, компілятор та ще деякі додаткові налаштування.** Таким чином, QtCreator дає змогу працювати з кількома різними версіями Qt, кількома компіляторами в системі, вибирати та налаштовувати їх комбінацію для побудови проекту.

Стандартним для Linux та Mac OS X є компілятор GCC. Для Windows можна скористатися його вільним аналогом — MinGW, або ж компілятором MSVC, який входитьдо складу Microsoft Windows SDK чи Visual Studio \(SDK можна отримати безкоштовно на офіційному сайті Microsoft\).

Якщо ви використовуєте суперконсоль \(Windows\) - нічого налаштовувати не потрібно. Також зазвичай \(якщо встановити компілятор перед встановленням QtCreator\) налаштування також автоматично будуть коректними. 

Часом може бути необхідно додати інструментарій власноруч. Для цього необхідно виконати наступні кроки:

1. Перейдіть на вкладку Compilers \(Компілятори\) та перевірте наявність доступних компіляторів. Зазвичай наявність компіляторів MSVC \(Windows\) та GCC \(Linux, MacOS\) визначається автоматично. Для того, щоб додати компілятор MinGW необхідно скористатися кнопкою _**Add-&gt;MinGW**_. Потім для доданого компілятора ввести ім'я \(поле _**Name**_\) та вказати повний шлях до компілятора C++ - \(для GCC - це g++\) \(поле _**Compiler path**_\).
2. Перейдіть на вкладку _**Qt Versions**_ \(_Версії Qt_\) та перевірте наявність доступних версій Qt. Встановлену версію можна легко додати до списку скориставшись кнопкою _**Add...**_ . Для доданої версії вкажіть ім'я \(поле _**Version name**_\) та повний шлях до програми `qmake` \(поле _**qmake location**_\). Зазвичай ця програма міститься у теці `bin` у місці, куди було встановлено Qt.
3. Перейдіть на вкладку _**Kits**_ \(_Інструментарії_\). Додайте новий інструментарій з допомогою кнопки _**Add**_. Виділіть у списку новий інструментарій та задайте для нього комбінацію з встановлених компілятора \(випадаючий список _**Compiler**_\) та версії Qt \(випадаючий список _**Qt Version**_\). Далі задайте ім'я для інструментарію \(поле _**Name**_\) та збережіть зміни.

Після виконання цих дій, якщо компілятор та версія Qt, які є у складі інструментарію були встановлені правильно, ви маєте змогу використовувати інструментарій для побудови проекту.

