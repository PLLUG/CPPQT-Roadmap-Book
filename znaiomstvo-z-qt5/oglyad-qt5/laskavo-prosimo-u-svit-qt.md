# Ласкаво просимо у світ Qt

**Qt** \(_читають як “cute” /к’ют/_\) **— це кросплатформний програмний каркас \(“фреймворк”, framework\) та набір інструментів для розробки програмних продуктів та користувацьких інтерфейсів.**

## Кілька фактів про Qt

Перед тим як ми детально дослідимо можливості давайте розглянемо кілька фактів, які варто знати про Qt.

* Qt дає змогу створювати програми не тільки для стільниць \(під Linux/X11, Mac OS X та Windows\), але й для мобільних програмних платформ \(Android, iOS, WinRT, Blackberry, Sailfish\) та платформ для вбудованих пристроїв \(Embedded Linux, Embedded Android, Windows Embedded\), а також операційних систем реального часу \(QNX, VxWorks, INTEGRITY\).
* Вільна версія Qt доступна за умовами ліцензій GPLv3, LGPLv2 та LGPLv3. Також доступна версія Qt під комерційною ліцензією, яка має додатково кілька готових рішень \(які стосуються у основному розробки під мобільні та вбудовані пристрої\), комерційну підтримку та деякі додаткові ліцензійні можливості.
* Qt розділено на набір окремих модулів, кожен з яких дає змогу скористатися тими чи іншими можливостями. Серед можливостей, які надає Qt: розробка графічних інтерфейсів, робота з базами даних, мережею, Веб, двовимірною та тривимірною графікою \(з допомогою OpenGL\), мультимедіа тощо.
* Qt використовує можливості останніх стандартів мови С++. Для компіляції проектів на Qt використовують програму qmake, яка спрощує генерацію файлів для побудови проекту \(make-файлів\) на різних платформах. Підтримуються практично усі сучасні поширені компілятори мови С++. 
* Серед деяких сучасних програмних продуктів, які використовують Qt: програма Google Maps, медіаплеєр VLC, пакет Maya 3d, проект KDE тощо.

## Чому саме Qt?

Сучасне програмне забезпечення досить складне і повинно відповідати багатьом вимогам. Крім користувацьких вимог, які накладаються на зручність та можливості програмного продукту, є і інші вимоги, які стосуються розробки програмного забезпечення. Велику роль тут відіграють засоби, якими програміст користується у процесі своєї роботи. Також часто постає питання про підтримку кількох програмних платформ, адже, орієнтуючись тільки на одну платформу, можна втратити велику кількість потенційних користувачів.

Тому у багатьох випадках буває зручно володіти інструментарієм, який має досить широку область застосування та може слугувати для розв'язання великої кількості задач різного масштабу: від побудови невеликих програм до створення потужних програмних пакетів.

Qt розширює можливості програміста зa допомогою набору макросів, метаінформації, сигнально-слотових з'єднань та інших засобів. При цьому використовуються засоби мови С++. Qt є сумісний з усіма поширеними сучасними її компіляторами. Разом з тим велика кількість платформ, що підтримуються, робить Qt досить універсальним інструментом, який стає можливо використовувати для найрізноманітніших задач.

Велику роль також відіграє відкрита модель розробки та вільний програмний код.

## Що означає “кросплатформний”?

Інструментарій розробки Qt використовують для створення кросплатформних програм. Під цим твердженням ми маємо на увазі програми, які мають вихідний текст, який можна скомпілювати на різних програмних платформах \(різноманітні різновиди Linux, Windows, MacOS тощо\) практично без змін або з незначними змінами. Крім того Qt використовують і для розробки програм, які мають характерний \(“рідний”, native\) для програмного оточення або, навіть, власний стилізований користувацький інтерфейс.

