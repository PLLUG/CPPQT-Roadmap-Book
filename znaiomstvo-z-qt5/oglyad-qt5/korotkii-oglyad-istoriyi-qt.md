# Короткий огляд історії Qt

За роки розробки можливості Qt значно зросли. Робота з мережею, базами даних, графікою, мультимедіа, Веб та інші розширення перетворили його в універсальний інструментарій для створення програм. Qt перетворився на повноцінний та потужний інструмент розробки, який значно перевершив свої початкові можливості.

## Qt виповнилося 20 років -  iсторія Qt у датах та подіях

| Рік | Події |
| --- | --- |
| **1991** | У Хаарварда Норда та Айріка Чеймб-Інга народжується ідея про створення Qt. Згодом вони заснують компаніюTroll Tech |
| **1995** | Перший реліз Qt 0.90 \(X11/Linux\) компанією Troll Tech. Qt наявний на умовах комерційної та відкритої \(FreeQt\) ліцензії для Linux. |
| **1996** | Qt 1.0 з повною підтримкою X11/Linux на умовах відкритої ліцензії, а також підтримка Windows.Засновано проект KDE. |
| **1998** | Засновано KDE Free Qt Foundation. |
| **1999** | Вихід Qt 2.0 |
| **2000** | Qt 2.2 під ліцензією GPLv2 та комерційнобю ліцензією. Qt для вбудованих пристроїв — Qtopia Core |
| **2001** | Вихід Qt 3.0. підтримка Mac OS X. З’являється інструмент для візуального створення інтерфейсів — Qt Designer |
| **2005** | Вихід Qt 4.0. Архітектура Qt переглянута та поркащена. Qt доступний під ліцензією GPLv2 для усіх платформ, у тому числі Windows. |
| **2006** | Qt набуває популярності, розробка для смартфонів. TrollTech виходить на біржу. |
| **2008** | Компанія Nokia придбала TrollTech \(“Qt Software at Nokia”\) |
| **2009** | Qt 4.5 доступний під ліцензією LGPL v2.1. Випуск середовища Qt Creator. |
| **2010** | Випуск Qt 4.7. З’явилася технологія Qt Quick. Інтеграція з WebKit. Підтримка мобільної OC Symbian. |
| **2011** | Компанія Digia придбала права на комерційне ліцензування Qt. Запуск проекту QtProject. |
| **2012** | Компанія Digia придбала всі права на Qt. Випуск Qt 5. Кращий поділ на модулі, технологія Qt Quick 2, підтримка WinRT тощо. |
| **2013** | Випуск програмного стеку для вбудованих пристроїв — Boot to Qt. Робота над Qt Web Engine. |
| **2014** | Підрозділ “Digia Qt”  який займається розробкою, підтримкою та комерційними ліцензіями Qt  виділено у окрему компанію — The Qt Company. |
| **2015** | 20 років з дня першого випуску Qt. Більш ніж 800 тисяч розробників на Qt у всьому світі. |

## Випуск Qt 5

У грудні 2012 відбувся офіційний випуск Qt5. Ця версія кросплатформного засобу розробки є сумісною з Qt4. Перенесення програмного коду з Qt4 на Qt5 не потребує багато зусиль. У той же час, Qt5 відрізняється низкою особливостей, вдосконалень та великою кількістю нових можливостей.

Програмний код, залежний від віконної системи у Qt5, був відокремлений та реорганізований у окремі бібліотеки розширення, що дозволило спростити перенесення Qt на нові платформи та адаптацію для підтримки інших віконних систем. Завдяки QPA \(Qt Platform Abstraction\) у Qt5 реалізована підтримка багатьох платформ для мобільних пристроїв.

У Qt5 деякі нововведення торкнулися і базових засобів, наприклад, таких як синтаксис для створення сигнально-слотових з'єднань. Ми розглядатимемо такі нововведення та поступово у наступних розділах цієї книги.

Незважаючи на ці зміни та вдосконалення, більшість програмного коду створеного для Qt4 є сумісним з Qt5 та компілюється з новою версією майже без змін. Майже увесь матеріал наступних розділів та приклади підходять для вивчення як Qt4, так і Qt5. Велика частина змін у Qt5 стосується розділення на модулі.

