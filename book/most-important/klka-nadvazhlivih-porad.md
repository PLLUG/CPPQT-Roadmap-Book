# Кілька критично важливих порад

## Треба вчитися самостійно
Треба розуміти, що, нажаль, на зібраннях PLLUG C++/Qt Roadmaps ми не зможемо пояснити все. Ми не зможемо пояснити навіть більшість необхідної інформації. Час відведений на зібрання надто обмежений. Натомість **ми розраховуємо, що ти будеш вчитися самостійно**. 

Ми маємо на меті не навчити - а **створити оточення, у якому навчання буде проходити ефективно**. На наших зібраннях ми зможемо показати, з чого необхідно почати, дати розуміння основних речей, відповісти на питання та допомогти, якщо виникнуть труднощі. На зібраннях ти зустрінеш однодумців та людей, які займаються розробкою програмного забезпечення вже багато років, вони будуть ділитися з тобою своїм досвідом. Разом з ними ти зможеш вчитися та отримувати цінний досвід дуже швидко. Це найцінніше, що можна отримати від PLLUG Community.

## Найважливіше - це практика
**Єдиний спосіб навчитися програмуванню - це програмувати**. Ми переконані, що найкращим навчанням є практика, a найкращими знаннями є досвід. Книжки, лекції, відеоуроки нічого не варті без практики.  Необхідно писати програми - тільки так можна навчитися програмувати

**Якомога частіше, бажано кожен день, необхідно виділяти хоча б пів години для практики.** Відлагодити помилку у програмі, спробувати використати щось нове з обраної мови/технології, спробувати написати щось своє... Це тим паче стосується завдань на PLLUG C++/Qt Roadmaps.  

## Будь спокійним та продовжуй програмувати
Практично гарантовано, що **спочатку буде досить важко вчитися**. Усі початківці зустрічають труднощі на своєму шляху. Дуже часто багато чого може не виходити. 


Розробка програмного забезпечення - не проста справа. Це складна дисципліна, яка вимагає концентрації, досвіду та вмілого поєднання великої кількості різноманітної інформації та фактів задля досягення бажаного результату. Це щось між наукою та мистецтвом. Для того, щоб опанувати це потрібно багато часу. Не тиждень, не місяць і, навіть, не кілька. **Необхідно вчитися вирішувати проблеми та працювати над помилками, шукати вирішення незважаючи на труднощі.**

## Необхідно вчити англійську
Якщо твій рівень англійської не високий, то необхідно працювати над тим щоб його підвищити. Ця мова використовується розробниками кожен день: програми та коментарі у програмах, документація, вимоги до продукту, тікети у багрекенговій системі, коментарі до комітів, професійна література, спілкування з клієнтами та різноманітне звітування - практичне все вимагає знання мови. Використання документації, пошук інформації в Інтернеті та багато програмування дозволять при бажанні трохи підтягнути рівень англійської. Але для цього мовою треба постійно користуватися.

## Читай документацію, шукай в Google!
Дуже важливо навчитися самостійно знаходити вирішення у ситуаціях, коли щось не працює чи не виходить, чи не зрозуміло як і що треба робити. **У таких випадках треба пробувати шукати відповідь в Інтернеті та офіційній документації!** Ми часто бачимо, як початківці не можуть впоратися з проблемою, в той час як кроки до її вирішення чітко описані в документації чи відповіді на StackOverflow. Необхідно пробувати вирішити проблему самостійно: проаналізувати та застосувати те що знаєш, а якщо не виходить - то звернутися до документації, літератури та Google, щоб потім з новою інформацією знов повернутися до послідовного аналізу та вирішення проблеми.
